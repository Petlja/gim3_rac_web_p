Дефинисање *CSS* стилова
------------------------

*CSS* стилове је могуће дефинисати на неколико начина:

#. у одвојеним фајловима,
#. у *HTML* страни користећи ``<style>`` елемент,
#. у атрибуту ``style``.

Повезивање одвојеног CSS-а
--------------------------

Препоручени начин дизајна модерних веб-страна је формирање одвојеног *CSS* фајла који садржи дефиниције стилова. Овим се обезбеђује конзистентан изглед свих страна у великим сајтовима, јер више *HTML* фајлова може да укључи исти *CSS* документ, па више веб-страна користи исти стил дефинисан на једном месту - у *CSS* документу.

У случају повезивања са *CSS* фајлом потребно је користити елемент ``<link>``, којим се у *HTML* документу дефинише где се налази *CSS* фајл са стиловима.

.. code-block:: html

    <!DOCTYPE html>
    <html>
        <head>
          <link rel="stylesheet" href="stilovi.css">
        </head>
        <body>

        </body>
    </html>

Атрибут ``href`` у овом елементу представља име фајла, који садржи дефиниције стилова који ће бити примењени на елементе у документу. Прегледач чита *CSS* правила из наведеног фајла и, у складу са њима, приказује *HTML* елементе у *HTML* документу.

.. image:: ../../_images/css/html-css-fajlovi.png
    :width: 648px
    :align: center

Адресе *CSS* докумената се наводе на исти начин као и адресе екстерних *HTML* докумената у ``href`` атрибуту елемента ``<a>``. Вредности могу бити релативне адресе ка *CSS* документима на истом сајту, или апсолутне адресе, које најчешће референцирају *CSS* документе на неком другом сајту.

Као што се у елементима ``<a>`` могу користити апсолутни линкови ка удаљеним фајловима, наш документ може да буде повезан са неким *CSS* фајлом ван нашег сајта, којим се дефинишу стилови, на пример:

.. petlja-editor:: bootstrap_html

    index.html
    <!DOCTYPE html>
    <html>
        <head>
          <link rel="stylesheet" href="https://maxcdn.bootstrapcdn.com/bootstrap/4.3.1/css/bootstrap.min.css">
        </head>
        <body>
          <p>
            CSS учитан помоћу <code>link</code> елемента је додао
            другачији стил тексту.
          </p>
        </body>
    </html>

Апсолутни линкови се често користе у случају да је фајл са стиловима јавно доступан на неком сајту и желите да директно искористите те стилове уместо да копирате тај фајл у ваше локално окружење. Довољно је само да ставите ``<link>`` елемент који садржи локацију *CSS* фајла, као у претходном примеру.

Мана оваквог приступа је то што је, чак и за веб-стране сачуване на вашем рачунару, за правилан приказ потребан приступ интернету.

*CSS* у ``style`` елементу
--------------------------

Стилови могу да се дефинишу у самом *HTML* документу помоћу елемента ``<style>`` у заглављу стране, као што је приказано у следећем кôду, који можете одмах да испробате:

.. petlja-editor:: stilovi_u_html_fajlu

    index.html
    <!DOCTYPE html>
    <html>
      <head>
        <style>
          h1 {
            color:red;
          }
          p {
            color:blue;
          }
        </style>
      </head>
      <body>
        <h1>Наслов</h1>
        <p>Неки текст.</p>
      </body>
    </html>

Овако дефинисани стилови се могу применити само на елементе *HTML* документа у коме су наведени.

*CSS* у атрибуту
----------------

Могуће је дефинисати стил појединих елемената стране додавањем атрибута ``style`` у сам *HTML* елемент, на пример:

.. petlja-editor:: html

    index.html
    <!doctype html>
    <html>
      <body>
        <p style="padding:1.5em;font-size:1.25em;color:#fff;background-color:#0f0">
          Неки текст.
        </p>
      </body>
    </html>

Задавање стила помоћу атрибута ``style`` у HTML елементу је познато као инлајн стил (енгл. *inline CSS*).

Употреба *HTML* елемента ``<style>`` у заглављу веб-стране и атрибута ``style`` у њеним елементима **се данас сматра лошом праксом и не треба их користити при дизајнирању сајтова**. Овакав начин задавања стила може узроковати неконзистентност у изгледу страна и захтева експертско знање да би се идентификовали проблеми. Овај приступ је имао више смисла у почетку развоја веба, када је због спорог интернета било важно да се све што је потребно за дефинисање изгледа и садржаја стране налази у једном фајлу, и када су сајтови били мањи и једноставнији него данас.

Овај начин дефинисања стилова и даље може бити погодан за једноставне примере, у којима се у једном документу у потпуности дефинише и структура и изглед стране. Ми ћемо за наше примере користити овај начин у наставку, а сличне примере можете наћи и на сајтовима као што је *W3CSchools*.

Још једном наглашавамо да у пројектима који садрже више страна (на пример, ако правите једноставан сајт ради вежбе) треба да користите само препоручени начин рада, а то је држање *CSS* кода у посебном фајлу.
