Готова решења за веб дизајн
===========================

Веб прегледачем (браузером) отварамо и прегледамо веб странице које се могу налазити на нашем, или неком удаљеном рачунару. Без обзира на то где се налазе, веб странице су у суштини текстуални фајлови, писани на језицима за опис изгледа и садржаја веб страна. То значи да се веб страна, па и цео веб сајт могу направити помоћу обичног едитора текста, писањем одговарајућег кода. Да бисмо у веб страну убацили слику или видео, довољно је да у поменути текст додамо кôд за убацивање слике, односно видеа, са путањом до фајла који ту слику или видео садржи. Оваквим начином прављења веб страна ћемо се бавити у наредним поглављима овог курса.

Осим поменутог начина, који подразумева познавање основа језика *HTML* и *CSS*, сајтове можемо да правимо и у окружењима намењеним за израду сајтова. Оваква окружења се називају *системи за управљање садржајем* (енгл. *content management system*, скраћено *CMS*). *CMS* системи омогућавају корисницима да кроз меније и друге облике корисничког интерфејса попуне и обликују свој сајт. 

Многа *CMS* решења су бесплатна и слободно су доступна преко интернета, што омогућава корисницима да креирају своје сајтове без инсталирања било каквог софтвера на свој рачунар (довољан је било који веб прегледач). Честа је пракса да *CMS* системи нуде својим корисницима и бесплатно хостовање направљених веб-сајтова на својим серверима. Ипак, неке услуге за напредније кориснике посебно се наплаћују (на пример, хостовање већих веб-сајтова или комплекснији и лепше стилизовани темплејти веб-страна).

Неки од најпознатијих *CMS* система данас су *WordPress*, *Joomla*, *Drupal*, *Weebly* и *Google Sites*. Највише коришћен међу њима је *WordPress*, који се може похвалити чињеницом да је тренутно преко 28% свих сајтова на интернету направљено уз његову помоћ. Таква масовна употреба *CMS* система није изненађење, јер они омогућавају прављење сајтова и оним корисницима који не познају веб технологије, односно језике на којима се веб стране пишу. Пошто се *CMS* системи ослањају на избор готових образаца (темплејта), креирање сајтова помоћу *CMS* система може да буде и знатно брже него када их правимо ручно. 

Са друге стране, за прављење сложенијих веб-сајтова, а нарочито за накнадно уношење разних измена (одржавање сајта), неопходно је детаљно познавање интерфејса *CMS* система, па и делимично познавање њихове унутрашње архитектуре и дизајна, односно начина на који овакви системи функционишу. Због тога корисницима *CMS* система који добро познају језике *HTML* и *CSS* може бити лакше и брже да уређују и дорађују веб сајт директним мењањем изворног кода, него преко компликованог веб интерејса.

Систем *WordPress*
------------------

CMS систем *WordPress* слободан је софтвер отвореног кода који служи за креирање блогова и веб-сајтова. Постоје два основна начина коришћења система *WordPress*. 

- Један начин је да на рачунар инсталирамо све што је потребно да би тај рачунар постао веб сервер. Сам систем *WordPress* се може преузети са сајта `<WordPress.org>`_ . Осим тога, потребан је и систем за управљање базом података *MySQL*, као и интерпретер за серверски језик *PHP*, јер *WordPress* користи ове технологије у свом раду. Након што подигнемо веб сервер, потребно је на одговарајућем месту распаковати преузету *WordPress* архиву, креирати пратећу базу података за наш сајт и конфигурисати систем.

- Други начин је да се региструјемо на сајту `<WordPress.com>`_ или неком сличном. Сајтове `WordPress.org` и `WordPress.com` не треба мешати: први служи за дистрибуирање софтвера `WordPress`, док је други власништво одвојене компаније, и један је од многих сајтова који се баве хостовањем блогова и веб-сајтова заснованих на платформи `WordPress`. Приликом регистрације на *WordPress.com* и другим сличним сајтовима, корисници могу да изаберу или бесплатну услугу с основним пакетом могућности, или бројне додатне услуге уз одређену надокнаду (на пример, богатији скуп тема које одређују визуелни идентитет веб-сајта или уклањање реклама, које су неизбежне код бесплатних веб-сајтова). 

Сваки од ова два начина коришћења система *WordPress* има своје предности и мане. Очигледне предности коришћења готовог веб сервера компаније `WordPress.com` су те да регистровани корисник не мора да брине о свом веб серверу, инсталирању, конфигурисању и одржавању система (прављење резервних копија, прелазак на нове верзије софтвера и слично), што поред времена захтева и одређено техничко знање. Мана таквог избора је да корисник веб-сајта `WordPress.com` нема све могућности које су му на располагању када користи инсталацију система WordPress на свом веб-серверу. На пример, из безбедносних разлога не могу се инсталирати напреднији прикључци (*plugins*), није дозвољен приступ изворном коду система, па се изворни кôд не може директно мењати, прилагођавати и слично.

У наставку ће бити описан поступак креирања и одржавања веб-сајта коришћењем услуга компаније WordPress.com (поступак креирања и одржавања WordPress веб-сајта на свом веб-серверу је сличан томе, мада мало захтевнији).

