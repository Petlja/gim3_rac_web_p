Елементи *HTML* документа
=========================

Сваки *HTML* документ се састоји од *HTML* **елемената**. *HTML* елементи су делови веб-страна или компоненте које се приказују на веб-страни. *HTML* елементи могу да буду наслов стране који видите у прегледачу, пасус (параграф) текста, табела, или слика која је приказана на страни.

*HTML* елементи могу да садрже текст или друге елементе, а њихов садржај говори прегледачу шта треба да прикаже.

.. activecode:: paragraf_html
   :language: html
   :caption: Пример само текста и текста у комбинацији са другим HTML елементом
   :nocodelens:

   <p>Текст који се појављује у веб страни</p>
   <p>Текст који се прелама.<br/>Овај текст је у новом реду.</p>

Прегледач ће прочитати вредност који се налази између ознака ``<p>`` и ``</p>`` и закључити да текст између њих треба приказати као параграф.

Већина *HTML* елемената има ознаку, која се назива **таг**. Тагови означавају границе *HTML* елемента и тиме одређују који текст и који други *HTML* елементи припадају датом *HTML* елементу. Ове ознаке су неке унапред дефинисане речи. Почетни (отварајући) и завршни (затварајући) тагови морају да буду упарени, као заграде у математичким изразима. Ако *HTML* елемент почиње ознаком ``<p>``, негде у *HTML* документу мора да постоји и ознака ``</p>``, којом се тај елемент завршава.

.. table:: Елементи са отварајућим и затварајућим таговима

    =============== ==============
    Елемент         Тагови
    =============== ==============
    Параграф        ``<p>...</p>``
    Веза            ``<a>...</a>``
    Подебљан текст  ``<b>...</b>``
    Коментар        ``<!-- -->``
    =============== ==============

Неки елементи се цели састоје само од једног тага. За такав таг кажемо да је **самозатварајући**, јер се он не састоји од пара одговарајућих тагова, него представља целину за себе (цео елемент). Самозатварајући таг почиње знаком ``<`` и завршава знаком ``/>``, на пример: ``<br/>``. *HTML* елемент ``<br/>`` (скраћено од енгл. *break*, прекини) се користи за прекидање исписа у текућем реду и прелазак у нови ред.

.. table:: Елементи са самозатварајућим таговима

    ========  ==========
    Елемент   Таг
    ========  ==========
    Нов ред   ``<br/>``
    Слика     ``<img/>``
    ========  ==========

Угњеждавање елемената
=====================

Пошто *HTML* елементи могу само да следе један за другим или да садрже један другог, парови одговарајућих тагова не смеју да се опкорачују. Последњи отварајући таг мора пре осталих да буде упарен истоименим затварајућим тагом.

.. code-block:: html
   :caption: Пример неисправног HTML записа:

    <body>
      <p>Текст</body>
    </p>

.. code-block:: html
   :caption: Пример исправног HTML записа:

    <body>
        <p>Текст</p>
    </body>


.. infonote::

   Ни у математици није исправно писати опкорачене угласте и обле заграде: :math:`[(2+3) \cdot (1+5])^2`.

.. infonote::

    Веб-прегледачи нису сасвим строги и често умеју да се изборе са ситнијим неправилностима ове врсте, али о редоследу тагова треба водити рачуна и из других разлога. Веб-прегледачи нису једини програми који читају *HTML* документе.

*HTML* елементи дају неки додатни смисао тексту који је у њима, тако да прегледач „зна“ како да прикаже тај текст. Осим тога, *HTML* елементи су важни и за претраживаче (*Google*, *Bing*), јер претраживачи, на основу припадности текста одређеним *HTML* елементима одлучују о значају тог текста за нечију претрагу.

Атрибути
========

Елементи некада имају и додатне информације у тзв. **атрибутима**. На пример, у ``<html>`` елемент можемо да упишемо информацију о језику на коме је написан текст тог документа.

.. code-block:: html
   :caption: ``lang`` атрибут говори да је документ написан на енглеском језику:

    <html lang="en">
        ...
    </html>

Овај атрибут није неопходан, а помаже претраживачима као што је *Google* или *Bing* да схвате на ком језику је написан текст у страни, тако да знају како да га индексирају. У наредним лекцијама ћемо видети неке много битније атрибуте, који су неопходни и не могу се изоставити из елемената.

Језик *HTML* није осетљив на то да ли се тагови, атрибути и вредности пишу малим или великим словима (могу да се пишу чак и мешано), али је уобичајено да се све што није сâм садржај документа пише малим словима.
