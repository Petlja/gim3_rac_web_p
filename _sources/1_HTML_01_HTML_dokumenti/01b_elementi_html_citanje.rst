Елементи *HTML* документа
=========================

Сваки *HTML* документ се састоји од *HTML* **елемената**. *HTML* елементи су делови веб-страна или компоненте које се приказују на веб-страни. *HTML* елементи служе да опишу структуру веб-стране и могу бити наслов стране који видите у прегледачу, пасус (параграф) текста, веза, табела, слика, и многи други. Листу доступних елемената можете наћи на сајту `W3Schools - HTML Reference <https://www.w3schools.com/Tags/default.asp>`_.

*HTML* елементи дају неки додатни смисао тексту који је у њима, тако да прегледач „зна“ како да прикаже тај текст. Осим тога, *HTML* елементи су важни и за претраживаче (*Google*, *Bing*), јер претраживачи, на основу припадности текста одређеним *HTML* елементима одлучују о значају тог текста за нечију претрагу.

*HTML* елементи могу да садрже текст или друге елементе, а њихов садржај говори прегледачу шта треба да прикаже.

.. petlja-editor:: paragraf_html

    index.html
    <!doctype html>
    <html>
      <head>
        <meta charset="utf-8"/>
      </head>
      <body>
        <p>
          Текст који се појављује у <b>веб-страни</b>.
        </p>
      </body>
    </html>

Прегледач ће прочитати вредност који се налази између ознака ``<p>`` и ``</p>`` и закључити да текст између њих треба приказати као параграф. Текст ``веб-страна`` се налази између ознака ``<b>`` и ``</b>`` и прегледач га приказује подебљано.

~~~~

Већина *HTML* елемената има ознаку, која се назива **таг**. Тагови означавају границе *HTML* елемента и тиме одређују који текст и који други *HTML* елементи припадају датом *HTML* елементу. Ове ознаке су неке унапред дефинисане речи. Почетни (отварајући) и завршни (затварајући) тагови морају да буду упарени, као заграде у математичким изразима. Ако *HTML* елемент почиње ознаком ``<p>``, негде у *HTML* документу мора да постоји и ознака ``</p>``, којом се тај елемент завршава.

.. table:: Елементи са отварајућим и затварајућим таговима

    =============== ==============
    Елемент         Тагови
    =============== ==============
    Параграф        ``<p>...</p>``
    Веза            ``<a>...</a>``
    Подебљан текст  ``<b>...</b>``
    Коментар        ``<!-- -->``
    =============== ==============

.. learnmorenote::

   Коментар је елемент чији се садржај налази између ознака ``<!--`` и ``-->`` и служи да додатно објасни *HTML* кôд.

   Садржај коментара се не приказује у веб-страни, али имајте у виду да свако може да види изворни код *HTML* документа па самим тим и коментаре.

   .. petlja-editor:: komentar_html

       index.html
       <!doctype html>
       <html>
         <head>
           <!-- UTF-8 омогућава прегледачу да прикаже ћирилицу -->
           <meta charset="utf-8"/>
         </head>
         <body>
           <p>
             <!-- Приказујемо угњеждавање елемената подебљањем текста -->
             Текст који се појављује у <b>веб-страни</b>.
           </p>
         </body>
       </html>

~~~~

Неки елементи се цели састоје само од једног тага. За такав таг кажемо да је **самозатварајући**, јер се он не састоји од пара одговарајућих тагова, него представља целину за себе (цео елемент). Самозатварајући таг почиње знаком ``<`` и завршава знаком ``/>``, на пример: ``<br/>``. *HTML* елемент ``<br/>`` (скраћено од енгл. *break*, прекини) се користи за прекидање исписа у текућем реду и прелазак у нови ред.

.. petlja-editor:: html_nov_red

    index.html
    <!doctype html>
    <html>
      <head>
        <meta charset="utf-8"/>
      </head>
      <body>
        <p>
          Текст који се појављује у веб-страни.
          Овај текст није у новом реду.<br/>
          Овај текст јесте у новом реду.
        </p>
      </body>
    </html>

Угњеждавање елемената
'''''''''''''''''''''

Пошто *HTML* елементи могу само да следе један за другим или да садрже један другог, парови одговарајућих тагова не смеју да се опкорачују. Последњи отварајући таг мора пре осталих да буде упарен истоименим затварајућим тагом, исто као што у математици није исправно писати опкорачене угласте и обле заграде: :math:`[(2+3) \cdot (1+5])^2`.

.. code-block:: html
   :caption: Пример неисправног HTML записа:

    <body>
      <p>Текст</body>
    </p>

.. code-block:: html
   :caption: Пример исправног HTML записа:

    <body>
        <p>Текст</p>
    </body>

Веб-прегледачи нису сасвим строги и често умеју да се изборе са ситнијим неправилностима ове врсте, али о редоследу тагова треба водити рачуна и из других разлога. Веб-прегледачи нису једини програми који читају *HTML* документе.

Атрибути
''''''''

Елементи могу да имају и додатне информације у **атрибутима** који се наводе у отварајућем или самозатварајућем тагу.

.. code-block:: html
   :caption: Пример навођења атрибута:

   <tag atribut1="vrednost" atribut2="vrednost">...</tag>
   <!-- или -->
   <tag atribut1="vrednost" atribut2="vrednost"/>

На пример, у ``<html>`` елемент можемо да додамо атрибут ``lang`` да опишемо на ком језику је написан текст тог документа. Овај атрибут није неопходан, а помаже претраживачима као што су *Google* или *Bing* да схвате на ком језику је написан текст у страни, тако да знају како да га индексирају.

.. code-block:: html
   :caption: ``lang`` атрибут описује да је документ написан на енглеском језику:

    <html lang="en">
        ...
    </html>

У наредним лекцијама ћемо видети неке много битније атрибуте, који су неопходни и не могу се изоставити из елемената.

.. suggestionnote::

   Језик *HTML* није осетљив на то да ли се тагови, атрибути и вредности пишу малим или великим словима (могу да се пишу чак и мешано), али је уобичајено да се све што није сâм садржај документа пише малим словима.
