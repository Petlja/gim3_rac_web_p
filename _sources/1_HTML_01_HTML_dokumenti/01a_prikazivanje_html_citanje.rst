Приказивање *HTML* документа
============================

*HTML* документи су текстуални фајлови написани језиком *HTML*, који разуме сваки прегледач (*Chrome*, *Microsoft Internet Explorer*, *FireFox*, *Microsoft Edge* и други). Прегледач који добије неки *HTML* документ може да прикаже информације које су у њему.
Текстуалне фајлове који чине *HTML* документе можете да напишете у било ком едитору текста као што је *Notepad*. Пример једноставног *HTML* документа је приказан у следећем листингу:

.. code-block:: html

    <!doctype html>
    <html>
        <head>
            <title>Никола Тесла</title>
        </head>
        <body>
            Ово је страна на којој можете наћи информације о Николи Тесли.
        </body>
    </html>

Делови документа између ознака ``<title>`` и ``</title>``, као и између ознака ``<body>`` и ``</body>`` представљају садржај стране, који ће у сваком конкретном случају бити друкчији, а остатак је структура коју ћете користити на свакој страни коју направите.
Ако овакав текст напишете у било ком текстуалном документу и сачувате као фајл са екстензијом .html (на пример ``c:\temp\nikolatesla.html``), моћи ћете да га отворите помоћу прегледача као што је Chrome. Пример како би се приказао овај фајл у прегледачу Chrome је приказан на следећој слици:

.. image:: ../../_images/html/chrome_page_nikola_tesla.png
    :width: 600px
    :align: center
    
Име између ознака ``<title>`` и ``</title>`` у *HTML* документу из претходног примера је приказано као наслов веб стране у прегледачу. Текст између ознака ``<body>`` и ``</body>`` је приказан као садржај стране.

Један начин да видите *HTML* документ у веб прегледачу као веб страну је да сачувате документ на свом рачунару, као што смо управо урадили. Други начин је да користимо неки од веб сајтова који нам омогућавају да директно у прегледачу унесемо HTML документ и видимо како би документ изгледао. На пример, један користан сајт је `<https://jsbin.com/?html,output>`_. Ако отворите ову адресу и унесете *HTML* документ у *HTML* поље, одмах ћете видети резултат са десне стране:

.. image:: ../../_images/html/jsbin.png
    :width: 600px
    :align: center

Постоје и други сајтови који нам омогућавају да унесемо *HTML* текст и који ће нам приказати како ће страна изгледати. Такви сајтови су, на пример `<https://htmlfiddle.net>`_ или `<https://jsfiddle.net>`_. Копирајте дати *HTML* текст у ове сајтове како бисте видели како приказују резултат и одаберите онај који ћете користити када желите да експериментишете са садржајем веб стране.

У овом курсу ћете повремено наилазити на овако приказан *HTML* кôд:

.. activecode:: aktivan_kod_html
   :language: html
   :nocodelens:

    <!doctype html>
    <html>
        <head>
            <title>Никола Тесла</title>
        </head>
        <body>
            Ово је страна на којој можете наћи информације о Николи Тесли.
        </body>
    </html>

У том случају, кликом на дугме "Покрени програм" можете у оквиру странице курса да видите како би одговарајућа веб страна изгледала, када би била отворена у прегледачу као независан документ.

Направили смо нашу прву веб страну. Она за сада нема неки нарочит садржај, структуру и изглед, али у следећим лекцијама ћемо научити како да форматирамо и дизајнирамо садржај стране, а не само да стављамо једноставан текст.
