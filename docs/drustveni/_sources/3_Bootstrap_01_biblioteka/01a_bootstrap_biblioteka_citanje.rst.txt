Bootstrap библиотека
====================

Једна од најбитнијих ствари у развоју било каквог софтвера су готове библиотеке, уз помоћ којих се лакше могу остварити различите функционалности. Библиотеке су битне и у веб дизајну. Док будете правили веб стране, вероватно ћете стилизовати компоненте као што су табеле, како бисте добили неки дизајн попут овог на слици:

.. image:: ../../_images/bootstrap/tabela_stil_0.png
    :width: 624px
    :align: center

Када једном направите све *CSS* класе потребне да се овако дизајнира табела, вероватно ћете искористити исте класе на новој страни или чак и на новом сајту уз мале измене. После неког времена ћете имати свој скуп дефиниција класа које ћете користити у новим веб сајтовима. Међутим, можда ћете се упитати: зар не постоји неки готов скуп класа и стилова који можете одмах употребити уместо да стално свако дорађује свој?

Срећом, одговор је – да. Данас постоји велики број бесплатних библиотека стилова, које можете преузети и применити на HTML. Такви стилови могу бити примењиви на табеле, aли и на нове компоненте које не постоје у стандардном *HTML* језику. 

`Twitter Bootstrap <https://getbootstrap.com/>`_ је управо једна од таквих библиотека у домену дизајна и развоја клијентских веб апликација. Ова библиотека обезбеђује велики број готових стилова и *CSS* класа, које се могу користити без икаквог додатног дизајна, на пример:

- Унапред дефинисане *CSS* класе које стилизују стандардне *HTML* елементе као што су табеле, листе, слике, и слично. Помоћу *Twitter Bootstrap* библиотеке можемо да дефинишемо и мењамо стилове табела и тиме брзо и једноставно добијемо различите изгледе табела, попут ових на сликама:

.. image:: ../../_images/bootstrap/tabela_stilovi.png
    :width: 600px
    :align: center

|

- Унапред дефинисане *CSS* класе за боје позадине, на пример ``.bg-primary``, ``.bg-secondary``, ``.bg-success``, ``.bg-info``, ``.bg-warning``, ``.bg-danger``, ``.bg-dark`` i ``.bg-light``. Помоћу оваквих класа се лако могу направити различити стилови дугмади као што је приказано на следећој слици:

.. image:: ../../_images/bootstrap/dugmad_stil.png
    :width: 624px
    :align: center

- Велики број готових компоненти као што су обрасци, галерије, табови, дугмад којa су професионално стилизованa и имају неопходне функционалности за развој веб корисничког интерфејса.
- Могућност да се лако распоређују елементи корисничког интерфејса на странама и да се распоред очува без обзира на тип прегледача или резолуцију која се користи за приказивање стране.

*Twitter Bootstrap* библиотеку можемо да користимо на два основна начина. 

Први, једноставнији (и ефикаснији) начин је директно референцирање на онлајн верзију из *HTML* кода наше стране, као што је приказано у следећем примеру:

.. code-block:: html

    <!DOCTYPE html>
    <html lang="en">
    <head>
      <title>Страна са укљученом Bootstrap библиотеком</title>
      <link rel="stylesheet" href="https://maxcdn.bootstrapcdn.com/bootstrap/4.3.1/css/bootstrap.min.css">
      <script src="https://ajax.googleapis.com/ajax/libs/jquery/3.4.0/jquery.min.js"></script>
      <script src="https://cdnjs.cloudflare.com/ajax/libs/popper.js/1.14.7/umd/popper.min.js"></script>
      <script src="https://maxcdn.bootstrapcdn.com/bootstrap/4.3.1/js/bootstrap.min.js"></script>
    </head>
    <body>
    <div class="container-fluid">
      <!— Овде треба ставити садржај стране -->
    </div>
    </body>
    </html>

У лекцијама о језику *CSS* је објашњено да се апсолутни линкови у  атрибуту ``src`` користе када је неки *CSS* стил јавно доступан и када желимо да га директно искористимо, уместо да га копирамо локално. *Bootstrap* библиотека је постављена на јавне локације (или *CDN* локације – енгл. *CDN - Content Delivery Network*), на којима су стално доступни стилови које можете да користите. Предност *CDN* локација је то што не морате да копирате све фајлове који би вам били потребни, пошто је гарантовано да ће они бити на предефинисаној јавној локацији. Довољно је само да ставите ``<link>`` елемент ка локацији *CSS* фајла, као у претходном примеру. Мана оваквог приступа је то што вам је потребан приступ интернету чак и када отварате страну која је сачувана на вашем рачунару. 

Други начин употребе *Bootstrap* библиотеке је бесплатно преузимање запаковане `библиотеке <https://getbootstrap.com/docs/4.5/getting-started/download/>`_, распакивање библиокете и њено укључивање у *HTML* помоћу релативних линкова. Овакав начин рада може да буде погодан ако током креирања својих веб страница немате сталан приступ интернету. 

Ми ћемо у нашим примерима употребљавати *Bootstrap* библиотеку директно са јавних локација (без преузимања), подразумевајући сталан приступ интернету.

Да би се користио `Twitter Bootstrap <https://getbootstrap.com/>`_, потребно је у ``<head>`` елемент стране убацити библиотеку стилова `bootstrap.min.css <https://maxcdn.bootstrapcdn.com/bootstrap/4.3.1/css/bootstrap.min.css>`_. Ако се користе неке напредне компоненте и анимације, потребно је убацити и додатне *JavaScript* библиотеке
`jquery.min.js <https://ajax.googleapis.com/ajax/libs/jquery/3.4.0/jquery.min.js>`_,
`popper.min.js <https://cdnjs.cloudflare.com/ajax/libs/popper.js/1.14.7/umd/popper.min.js>`_ и 
`bootstrap.min.js <https://maxcdn.bootstrapcdn.com/bootstrap/4.3.1/js/bootstrap.min.js>`_ као што смо учинили у *HTML* кôду датом изнад.

Као последњи део припрема, потребно је у тело стране убацити један ``<div>`` блок са класом ``container`` или ``container-fluid``, у који ће бити убачен садржај стране (у *HTML* кôду датом изнад, то место је означено коментаром *Овде треба ставити садржај стране*).

.. infonote::

    *HTML* кôд који је дат изнад је добра полазна тачка за вежбање и испробавање разних могућности библиотеке `Twitter Bootstrap`. Сачувајте овај кôд  у локалном фајлу са екстензијом `.html` и користите по једну нову копију тог фајла при сваком започињању новог примера или нове веб стране. Такође, ако користите сајтове `jsbin <https://jsbin.com/hayekosoqi/edit?html,output>`_ или `jsFiddle <https://jsfiddle.net/9n3cjm8w/>`_, примере започињите копирањем овог кода у прозор на сајту.
