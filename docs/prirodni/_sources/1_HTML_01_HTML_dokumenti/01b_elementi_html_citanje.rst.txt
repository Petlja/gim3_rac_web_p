Елементи *HTML* документа
=========================

Сваки *HTML* документ се састоји од *HTML* **елемената**. *HTML* елементи су делови веб страна или компоненте које се приказују на веб страни. *HTML* елементи могу да буду наслов стране који видите у прегледачу, пасус (параграф) текста, табела, или слика која је приказана на страни.

*HTML* елементи могу да садрже текст или друге елементе, а њихов садржај говори прегледачу шта треба да прикаже. Сваки *HTML* елемент има своје ознаке за почетак и крај, а унутар њега се могу наћи или текст или други *HTML* елементи. Ево примера једног једноставног *HTML* елемента који садржи у себи само текст:

.. code-block:: html

    <title>Петља – Веб дизајн</title>
    
Прегледач ће прочитати текст који се налази између ознака ``<title>`` и ``</title>`` и закључити да текст између њих треба приказати као наслов стране. Сваки *HTML* елемент има ознаку - **таг** на свом почетку и крају. Тагови означавају границе *HTML* елемента и тиме одређују који текст и који други *HTML* елементи припадају датом *HTML* елементу. Ове ознаке су неке унапред дефинисане речи, окружене знацима ``<`` и ``>`` и налазе се на почетку и крају текста који представља садржај елемента. 

На почетку *HTML* елемента се налази ознака као на пример ``<head>``, ``<body>``, или ``<title>`` (тзв. **отварајући тагови**), која говори прегледачу да почевши од те ознаке почиње текст који има неко специјално значење (као наслов у претходном примеру). Елемент се завршава истоименом ознаком која је окружена знацима ``</`` и ``>`` као на пример ``</head>``, ``</body>``, ``</title>`` (**затварајући тагови**). 

Почетни (отварајући) и завршни (затварајући) тагови морају да буду упарени, као заграде у математичким изразима. Ако *HTML* елемент почиње ознаком ``<p>``, негде у *HTML* документу мора да постоји и ознака ``</p>``, којом се тај елемент завршава.

Неки елементи се цели састоје само од једног тага. За такав таг кажемо да је **самозатварајући**, јер се он не састоји од пара одговарајућих тагова, него представља целину за себе (цео елемент). Самозатварајући таг почиње знаком ``<`` и завршава знаком ``/>``, на пример ``<br/>``. *HTML* елемент ``<br/>`` (скраћено од енгл. *break*, прекини) се користи за прекидање исписа у текућем реду и прелазак у нови ред.

Пошто *HTML* елементи могу само да следе један за другим или да садрже један другог, парови одговарајућих тагова не смеју да се опкорачују. На пример, ``<body> ... <p> ... </body> ... </p>`` није исправан запис, као што ни у математици није исправно писати опкорачене угласте и обле заграде: :math:`[(2+3) \cdot (1+5])^2`. Последњи отварајући таг мора пре осталих да буде упарен истоименим затварајућим тагом. То значи да је у претходном примеру исправан запис ``<body> ... <p> ... </p> ... </body>``. Веб прегледачи нису сасвим строги и често умеју да се изборе са ситнијим неправилностима ове врсте, али о редоследу тагова треба водити рачуна и из других разлога (веб прегледачи нису једини програми који читају *HTML* документе).

*HTML* елементи дају неки додатни смисао тексту који је у њима, тако да прегледач "зна" како да прикаже тај текст. Осим тога, *HTML* елементи су важни и за претраживаче (*Google*, *Bing*), јер претраживачи на основу припадности текста одређеним *HTML* елементима одлучују о значају тог текста за нечију претрагу.

Елементи некада имају и додатне информације у тзв. **атрибутима**. На пример, у ``<html>`` елемент можемо да упишемо информацију о језику на коме је написан текст тог документа. То радимо додавањем атрибута *lang*, као што је приказано у следећем примеру у коме је за дати документ речено да је написан на енглеском језику:

.. code-block:: html

    <html lang="en">
        ...
    </html>

Овај атрибут није неопходан, а помаже претраживачима као што је *Google* или *Bing* да схвате на ком језику је написан текст у страни, тако да знају како да га индексирају. У наредним лекцијама ћемо видети неке много битније атрибуте, који су неопходни и не могу се изоставити из елемената.

Поред *HTML* елемената, *HTML* документ може да садржи и коментаре. Коментар је текст који не утиче на садржај и изглед веб стране, већ само служи да помогне људима који читају *HTML* кôд да га лакше разумеју. Коментар почиње знаковима ``<!—``, а завршава знаковима ``-->``. На пример:


.. activecode:: komentar_html
   :language: html
   :nocodelens:

    <html>
      <head>
        <title>Наслов</title>
      </head>
      <body>
        <!— текст који се не појављује у веб страни -->
        <p>Текст који се појављује у веб страни</p>
      </body>
    </html>